<!DOCTYPE html>
<html lang="be">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <link rel="stylesheet" href="../css/temp.css" />
    <meta
      name="description"
      content="Краткое изложение что такое lectio divina"
    />
    <title>lectio divina</title>
  </head>
  <body>
    <article>
      <h1>Што такое <span class="cItalic">lectio divina</span>?</h1>
      <p>
        Ужо ў раннім Касцёле хрысціяне задумаліся аб тым, як трэба плённа чытаць
        Біблію і разважаць над ёй. Грэчаскі вучоны і ранні хрысціянскі багаслоў
        Арыген распрацаваў спосаб духоўнага, або містычнага, разумення Святога
        Пісання. Выводзіцца ён не з пытання "што мне рабіць?", але "кім я
        ёсць?". Усе біблейскія тэксты разглядаюцца як вобразы, якія хочуць
        перада мной адсланіць дарогу да Бога. Паказваюць мне, у якім месцы я
        стаю перад Богам і што мне трэба зрабіць, каб наблізіцца да Яго. Ад IV
        стагоддзя на базе гэтага духоўнага сэнсу манахі разгарнулі
        <span class="cItalic">lectio divina</span> - "божае чытанне". Папа
        Бенэдыкт XVI сказаў падчас сваёй прамовы ў 2005 годзе: "Я б, у
        прыватнасці, хацеў узгадаць і парэкамендаваць старажытную традыцыю
        <span class="cItalic">божага чытання:</span> руплівае чытанне Святога
        Пісання, якое суправаджаецца малітвай і вядзе да таго блізкага дыялогу,
        у якім чытач чуе Бога і ў малітве адказвае Яму з адкрытым у даверы
        сэрцам".
      </p>
      <p class="cBold cCenter">
        У <span class="cItalic">божым чытанні</span> маем метад з чатырма
        крокамі:
        <span class="cItalic">lectio, contemplatio, oratio, meditatio.</span>
      </p>
      <h2>1. Чытанне - <em>lectio</em></h2>
      <p>
        Першы крок засноўваецца на чытанні. Тэкст Бібліі чытаю паволі, як быццам
        бачу яго ўпершыню. Чытаючы, не маю намеру пашырыць свой багаслоўскі
        гарызонт, але хачу
        <span class="cBold">спаткацца са Словам Божым.</span> Вельмі добра
        адчуваю, дзе прачытанае
        <span class="cBold">Слова мяне кранае і што яно ўва мне вызваляе</span>.
        Святы Грыгорый Вялікі, папа і доктар Касцёла, сцвердзіў,
        <span class="cItalic cBold"
          >што сэнсам чытання з'яўляецца адкрыццё Божага Сэрца ў Святым
          Пісанні</span
        >. Чытаю Біблію, каб спадкаць Бога і Езуса Хрыста, пра Якога кажа кожная
        старонка Новага Запавету.
      </p>
      <h2>2. Разважанне - <em>meditatio</em></h2>
      <p>
        Разважанне азначае, што
        <span class="cBold"
          >дазваляю словам Пісання глыбока запасці ў сваё сэрца</span
        >. Ужо не задумваюся над зместам, але спрабую "перажоўваць" слова і яго
        "смакаваць". Паўтараю яго зноў і зноў у сваім сэрцы. Евангеліст Лука
        апісвае гэты спосаб, паказваючы прыклад Марыі. Піша, што пасля таго, як
        пачула словы пастухоў, "захоўвала ўсе гэтыя словы, разважаючы ў сэрцы
        сваім" (Лк 2, 19). Грэчаскае слова, перакладзенае як "разважала",
        азначае "ўкладаць у цэласнасць, злучыць паміж сабою", гэта нешта як з
        укладаннем галаваломкі-мазаікі. Св. Лука ў Марыі бачыць узор чалавека,
        які захоўвае Слова Божае ў сваім сэрцы і задумваецца пра яго, каб лепей
        зразумець. На гэтым засноўваецца сутнасць разважання. Разважать -
        <span class="cBold"
          >паўтараць Божае Слова, каб яно пранікла ў маё сэрца і душу да
          глыбіні</span
        >. Тут працуе не столькі мой розум, бо ён заўсёды неспакойны, а словы,
        якія чуем толькі розумам, хутка знікаюць. Калі ж
        <span class="cBold"
          >Слова Божае разважаем у сэрцы (сумленні), то яно пераходзіць да
          падсвядомасці і таксама асвятляе глубіню душы</span
        >. Дае жыццю добры смак. Духоўныя майстры разважання называлі яго
        "перажоўваннем". Казалі, што Слова, якое "перажоўваецца", дае ўсяму целу
        салодкі смак - Божы смак любові, супакою і радасці. У лацінскай традыцыі
        дзеяслоў <span class="cItalic">meditari</span> азначае "аддана служыць
        чамусьці, пастаянна нешта практыкаваць", можна таксама растлумачыць як
        "уваходзіць у сярэдзіну". Слова павінна дайсці да майго нутра, стацца
        маім нутром, г. зн. тым, чым сапраўды жыву. Павінна мяне
        <span class="cBold"
          >весці ў маё нутро(сумленне), да цэнтра майго жыцця</span
        >, адкуль магу парадкаваць сваё жыццё ад пачатку.
      </p>
      <h2>3. Малітва - <em>oratio</em></h2>
      <p>
        Абазначае кароткую малітву, малітву, у якую ўкладаю ўсе свае пачуцці і
        выказваю сваю тугу па Богу. Манахі казалі, што падчас разважання
        выклікаецца туга па Богу, а
        <span class="cBold"
          >падчас малітвы прашу Бога, каб напоўніў душу маю Сабою і наталіў
          тугу</span
        >. Няхай Ён адорыць мяне Сабою, каб мы з Ім былі адным. Слова няхай мяне
        ўсё больш акунае ў Божую любоў, каб я быў у Яго любячых руках.
      </p>
      <h2>4. Сузіранне - <em>contemplatio</em></h2>
      <p>
        Манахі казалі, што так сапраўды ад нас залежыць, наколькі мы ўмеем
        выпрактыкаваць толькі першыя тры крокі
        <span class="cItalic">божага чытання</span>.
        <span class="cBold">Чацвёрты крок з'яўляецца дарам Божай ласкі</span>.
        Да гэтай пары мы разважалі словы Пісання, цяпер пакідаем слова і
        паспрабуем <span class="cBold">у цішыні злучыцца з Богам</span>. Слова
        прывяло нас да цішыні. Праз гэтыя словы Бог дакрануўся да нас, а цяпер
        мы хочам,
        <span class="cBold"
          >дзякуючы сузіранню, дакрануцца да Бога і стаць з Ім адным</span
        >. Для манахаў у раннехрысціянскія часы містыка заўсёды была містыкай
        святога Пісання. Чытаючы і разважаючы Біблію, уваходзім у найглыбейшыя
        містычныя перажыванні. Мэтай кожнага містычнага перажыцця з'яўляецца
        з'яднанне з Богам. Ужо не разважаю, кім Ён ёсць, але напаўняюся Ім і
        праз гэта забываюся аб сабе. Менавіта
        <span class="cBold"
          >тады, калі забываемся аб сабе, становімся людзьмі зусім свядомымі,
          жывем цалкам тут і цяпер, у паўнаце злучаемся с Богам</span
        >. Дзеяслоў contemplari азначае "ўважліва да нечага прыглядацца". Я
        нічога канкрэтнага не бачу, не маю аб'яўлення, але сузіраю прычыну
        існавання. Пра св. Бенэдыкта казалі, што ён у кожным промні сонца бачыў
        увесь свет. Менавіта так можна перадаць сутнасць сузірання. У адным
        адзіным позірку бачу ўсё на раз, можна сказаць, так, як гэта бачыць Бог.
        Не пазнаю нешта недаступнае для мяне, аб чым мог бы сказаць, але
        пранікаю праз ўсё гэта. У адначассе ўсё становіцца для мяне светлым і
        зразумелым. Не ведаю, як словамі растлумачыць сваё жыццё, але глыбока ў
        сэрцы ведаю, што ўсё раз'яснілася. Усё добра такім, якім яно ёсць.
        Сузіранне - гэта
        <span class="cBold"
          >згода на жыццё, на сваё існаванне, прыняцце таго, што ёсць</span
        >.
      </p>
      <p>
        У часе сузірання я ўжо не задумваюся пра Бога, бо калі задумваюся пра
        Бога, то тады я яшчэ далёка ад Яго. Сузіранне мае нас
        <span class="cBold">давесці да з'яднання з Богам</span>. Адзін з манахаў
        кажа, што Слова Божае адкрывае перад намі
        <span class="cItalic">невымоўную </span>таямніцу Бога. Бог, які
        выказваецца пры дапамозе слоў, адначасова з'яўляецца па-за ўсякім
        словам. Аднак мы патрабуем слоў, каб дастаць да гэтай невымоўнай
        прасторы цішыні і там пажыць з Богам і з'яднацца з Ім.
      </p>
      <p>
        У цішыні пакідаю свае думкі і вобразы, я адно з сабою і з Богам. Гэты
        стан - хвілінка. Я не магу яе вярнуць, прымаю і перажываю яе як дар. У
        гэтым сэрцы невымоўнай любові Бога я павінен адчуваць сябе як у сябе, як
        дома. Такое пачуцце дае таямніца, бо адчуваць як у сябе можна толькі
        там, дзе жыве таямніца.
        <span class="cBold">У Богу мая душа знаходзіць супакой</span>. Праўду
        кажуць словы псальміста: "Я ўсталяваў лад і супакой у сваёй душы. Як
        немаўля на руках сваёй маці, як немаўля - так ува мне душа мая" (Псальм
        131, 2). Прысутнасць у Божым сэрцы можна параўнаць з прытуленнем
        немаўляці да шчакі сваёй маці. Сузіранне - такое
        <span class="cBold"
          >глыбокае адчуванне Бога, поўнага бацькоўскіх і мацярынскіх
          пачуццяў</span
        >.
      </p>
      <p>
        Манахі прадставілі
        <span class="cBold">ўзаемасувязь чатырох крокаў</span> божага чытання:
        <span class="cBold">Чытанне</span> - Божы водар разыходзіцца з
        алебастравага посуду. <span class="cBold">Разважанне</span> - нюхаць і
        ўсё глыбей увыхаць прыемны пах. <span class="cBold">Малітва</span> -
        просьба, якую кіруем да Бога, каб наталіў тугу, якая з'явілася падчас
        разважання. <span class="cBold">Сузіранне</span> - асалода ад Божага
        водару, цудоўнага паху Божай любові.
      </p>
      <p>
        Усе чатыры крокі маюць паміж сабою цесную сувязь. Чытанне без разважання
        будзе сухім. Разважанне без чытання губляе свой падмурак і вісіць у
        паветры. Сузіранне ўдасканальвае разважанне.
      </p>
    </article>
  </body>
</html>
